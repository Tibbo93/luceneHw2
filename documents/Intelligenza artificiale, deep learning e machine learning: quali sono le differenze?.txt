Sempre più spesso sentiamo parlare di intelligenza artificiale, ma anche di machine learning e deep learning, termini questi ultimi talvolta usati impropriamente come sinonimi del primo. Il termine “Intelligenza artificiale” (AI o IA) è stato coniato per la prima volta negli anni ’50 e coinvolge tutte quelle macchine computazionali in grado di eseguire compiti caratteristici dell’intelligenza umana. L’apprendimento automatico o machine learning è semplicemente un modo per raggiungere l’intelligenza artificiale. L’apprendimento approfondito o deep learning, invece, è uno dei molteplici approcci relativi all’apprendimento automatico.

Cerchiamo di vedere nel dettaglio quali sono le reali differenze tra questi concetti.

L’intelligenza artificiale coinvolge tutte quelle operazioni caratteristiche dell’intelletto umano ed eseguite da computer. Queste includono la pianificazione, la comprensione del linguaggio, il riconoscimento di oggetti e suoni, l’apprendimento e la risoluzione dei problemi. Molto interessante è la relazione tra AI e IoT simile a quella tra cervello e corpo umano. Il nostro corpo attraverso i vari input sensoriali come la vista e il tatto, riesce a riconoscere determinate situazioni eseguendo le corrispondenti azioni. Il nostro cervello in base agli input sensoriali prende decisioni, inviando segnali al corpo per comandare i relativi movimenti. L’IoT non è nient’altro che un insieme di sensori collegati, e grazie all’intelligenza artificiale si ha la possibilità di dare un senso a tutti i dati acquisiti e attraverso il sistema di controllo, ovvero il cuore del circuito, la nostra CPU, si riesce a prendere decisioni e azionare attuatori per il controllo di varie movimentazioni (bracci di robot).

Il machine learning, o apprendimento automatico, è essenzialmente una strada per l’attuazione dell’intelligenza artificiale; una specie di sottogruppo dell’AI che si concentra sulla capacità delle macchine di ricevere una serie di dati e di apprendere da soli, modificando gli algoritmi man mano che ricevono più informazioni su quello che stanno elaborando. Molto spesso, i termini AI e machine learning (ML) sono stati usati in modo intercambiabile, specialmente nel regno dei big data.

Il termine “machine learning” è stato coniato successivamente all’AI, inteso come “la capacità di una macchina di apprendere senza essere programmata esplicitamente”. L’apprendimento automatico è un modo quindi per “educare” un algoritmo in modo che possa apprendere da varie situazioni ambientali. L’educazione, o ancora meglio l’addestramento, implica l’utilizzo di enormi quantità di dati e un efficiente algoritmo al fine di adattarsi (e migliorarsi) in accordo alle situazioni che si verificano.

L’apprendimento approfondito o deep learning è uno degli approcci all’apprendimento automatico che ha preso spunto dalla struttura del cervello, ovvero l’interconnessione dei vari neuroni. Altri approcci includono la programmazione logica induttiva, il clustering e le reti bayesiane. Queste ultime sono basate su modelli DAG (grafo aciclico diretto) costituiti da un insieme di variabili e le loro dipendenze condizionali. Il modello potrebbe rappresentare le relazioni probabilistiche tra malattie e sintomi: dati i sintomi come input è possibile stimare la probabilità di una determinata malattia.