Fino a qualche tempo fa occuparsi dell’analisi dati in azienda voleva dire fare BI, e non era difficile trovare figure che si occupassero di questo. Nell’ultimo decennio, invece, l’analisi dati si è evoluta in modo esponenziale, si inizia a parlare di Data Science, Machine Learning, Intelligenza Artificiale, e allo stesso modo le professioni in questo ambito si sono moltiplicate e specializzate.
L’esplosione del volume dei dati digitali (i Big Data) costituisce infatti una grande opportunità per le aziende di ogni settore: grazie all’analisi sistematica dei dati raccolti si possono scovare informazioni nascoste molto utili per i ruoli decisionali per fare scelte consapevoli e in linea con le esigenze di mercato e per impostare di conseguenza le strategie di business.
Questo approccio ha portato in primis la nascita della professione del Data Scientist, una figura trasversale che ha il compito di fare analisi dati e focalizzare il suo tempo e attenzione sullo studio dei dati e sull’interpretazione delle analisi condotte. Con l’evoluzione degli strumenti, anche il ruolo del Data Scientist si è sviluppato e nel tempo è stato affiancato dal Data Engineer, una distinta figura professionale. Scopriamo meglio quali sono i compiti del Data Engineer e che differenza c’è tra il suo lavoro e quello del Data Scientist.
Chi è e cosa fa un Data Engineer
Un esempio pratico? Provate ad immaginare il Data Engineer come un postino: il suo compito sta nell’assicurarsi che il viaggio di ogni pacco o lettera, il dato, fili liscio, che ogni pacco giunga in tempi brevi ed integro dal mittente fino alla sua destinazione finale.
Il ruolo del Data Engineer nasce a supporto di quello del Data Scientist: è un esperto di pipeline ed ha il compito di progettare, costruire e mantenere i sistemi di gestione dei dati, e garantire quindi la bontà e qualità del flusso dati a partire dalle sorgenti fino alle piattaforme di Data Management. Il Data Engineer ha la responsabilità della fruibilità dei dati, del loro immagazzinamento, monitoraggio e integrità.
Per fare tutto ciò al Data Engineer sono richieste competenze molto tecniche ed avanzate che vanno ben oltre la sua specializzazione: sono infatti necessarie capacità in ambito architetturale per la gestione, pianificazione e implementazione di soluzioni avanzate per la gestione dei dati, competenze in ambito di business intelligence, fino anche a competenze vicine alla data science, quindi conoscenze di machine learning e programmazione. Si tratta di un ruolo trasversale e multidisciplinare, per cui non possono mancare flessibilità e creatività.
Fortunatamente, parallelamente alle evoluzioni in ambito analitico c’è stato anche un forte sviluppo tecnologico, inteso anche come tools a disposizione del Data Engineer in grado di supportarlo il delicato lavoro di Data Engineering.
La figura del Data Engineer non è in realtà un’ideazione così recente. L’espressione moderna può trarre in inganno, ma riflettendo meglio possiamo osservare che figure esperte e specializzate nella gestione dei flussi e conservazione dei dati sono in realtà presenti nelle aziende ormai da molto tempo. È altresì da osservare che però, finché non sono esplosi i big data e le advanced analytics, non è stato un ruolo così ricercato, mentre adesso è una delle professioni più ricercate. Questo perché la globalizzazione ha tra i suoi effetti anche l’aumento della concorrenza e competizione, e questo spinge le aziende ad ottimizzare i propri cicli produttivi e quindi dotarsi di personale qualificato.
Quanto guadagna un Data Engineer?
I dati (e i Big Data) sono ovunque, sono sempre più numerosi e di conseguenza diventano sempre più un asset aziendale, come tali devono essere gestiti in maniera sicura e proficua. Non è semplice quantificare lo stipendio di un Data Engineer, dipende da tanti fattori, ma quello che possiamo dire di certo è che quella del Data Engineer è una delle 5 professioni più ricercate (e più pagate) in ambito IT e Big Data assieme al Data Scientist, al Data Architect/DBA, al Data Analysti e al Security Engineer.