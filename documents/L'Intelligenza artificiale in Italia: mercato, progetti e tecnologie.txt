Il 2021 è stato un anno importante per l’Artificial Intelligence (AI) in Italia: la pandemia ha messo a dura prova questo mercato, senza però bloccarne l’affermazione. Se gli investimenti delle imprese manterranno la tendenza positiva dell'ultimo anno, in una manciata di anni l’Intelligenza Artificiale diventerà l’attore protagonista della rivoluzione digitale in Italia, alla base dei cambiamenti in ogni settore (mobilità, sanità, manifattura, energia, istruzione).
Questo uno dei messaggi chiave con cui Alessandro Piva, Direttore dell'Osservatorio Artificial Intelligence, ha aperto il Convegno “Intelligenza Artificiale: l'Italia s'è desta!”, incontro in cui sono stati presentati i risultati della Ricerca 2021 e discussi con esperti del settore i temi tecnologici, organizzativi e sociali che caratterizzeranno i prossimi anni nel mondo dell’AI.

“Nell’ultimo anno, sono stati compiuti importanti passi avanti nella regolamentazione dell’AI. La Commissione europea ha presentato la proposta di regolamento, che rappresenta oggi una pietra fondamentale nella costruzione di una fiducia nelle tecnologie. E l’Italia ha lanciato il nuovo Programma Strategico, che grazie al lavoro congiunto di tre Ministeri ha prodotto 24 raccomandazioni di azione, con un approccio collaborativo e inclusivo, che affronta in modo esplicito alcuni mali cronici dell’innovazione nel nostro Paese“.